<p>
    L’allevamento della capra da latte sta assumendo sempre più importanza
    nella zootecnia italiana e rappresenta un settore in espansione, tanto che
    negli ultimi 15 anni la consistenza degli allevamenti è passata da circa
    1.500 a 5.000 unità. Sul territorio nazionale esistono diverse tipologie di
    allevamento (intensivo, semintensivo, semi-estensivo ed estensivo) con
    indirizzi produttivi che variano dal conferimento del latte a caseifici
    industriali alla trasformazione in loco con spacci aziendali o altre
    attività correlate (agriturismi, ristorazione), secondo la logica di
    filiera sempre più diffusa del km zero.
</p>
<p>
    In Italia la valutazione del benessere e della biosicurezza negli
    allevamenti di capre da latte è al suo esordio e in letteratura non
    esistono molti studi sulla correlazione tra le caratteristiche produttive
    di un allevamento e lo stato di benessere dei suoi animali.
</p>
<p>
    Lo scopo di questo progetto è raccogliere ed analizzare i dati sanitari e
    alcuni parametri produttivi di allevamenti di capre da latte e metterli in
    relazione al livello di benessere e di biosicurezza dell’allevamento. Gli
    obiettivi principali sono quelli di implementare i database relativi a
    benessere, biosicurezza, consumo di farmaco, sanità animale e di studiare
    l’effetto della condizione di benessere, livello di biosicurezza e stato
    sanitario sulle performances produttive. Il progetto prevede il
    coinvolgimento di un numero minimo di 30 allevamenti, distribuiti in
    quattro regioni del nord Italia in cui verrà valutato il livello di
    benessere e di biosicurezza, utilizzando l’apposita la check-list per la
    valutazione del rischio, messa a punto dal CReNBA. Tramite l’analisi di
    alcuni parametri produttivi (produzione lattea mensile, numero di
    parti/anno mortalità annuale), di qualità del latte [ conta cellule
    somatiche (SCC), carica batterica (CBT), lattosio, proteine caseine,
    grasso, sostanze inibenti ed urea] e sanitari, verrà studiato il rapporto
    tra livello di benessere e di biosicurezza e le performances produttive. In
    base a questi rilievi, sarà eventualmente possibile individuare nuovi
    indicatori di benessere facilmente utilizzabili. Per quanto riguarda i
    parametri sanitari, gli allevamenti verranno testati per determinare la
    prevalenza di alcune infezioni, quali la Paratubercolosi, l’Agalassia
    contagiosa, l’ artrite encefalite, la malattia degli ascessi e le mastiti.
    Saranno effettuati esami batteriologici o di biologia molecolare per
    confermare eventuali positività sierologiche ed identificare problematiche
    sanitarie.
</p>
<p>
    <strong>1 Obiettivi prefissati</strong>
    ; implementazione di database attinenti a benessere e biosicurezza mediante
    la valutazione di almeno 30 allevamenti, raccolta dati sanitari
    relativamente alle patologie selezionate con approfondimenti diagnostici
    quando richiesti, studio dell’effetto<em> </em>della condizione di
    benessere, biosicurezza e stato sanitario sulle performances produttive.
</p>
<p>
    <strong>2 Risultati attesi;</strong>
    individuazione di specifici fattori dovuti all’effetto della condizione di
    benessere, biosicurezza e stato sanitario che possono condizionare le
    performances produttive quanti-qualitative, con eventuale individuazione di
    nuovi indicatori che potrebbero essere integrati nel sistema di valutazione
    messo a punto dal CReNBA.<strong></strong>
</p>
<p>
    <strong>3 Possibilità di trasferimento dei risultati; </strong>
    indicazioni per il miglioramento del management dell’allevamento, delle
    condizioni di vita degli animali e del controllo di alcune malattie
    infettive. Utilizzo di indicatori di pre-screening di benessere animale per
    graduare gli allevamenti a rischio e rendere efficiente il sistema di
    rilevazione. Pubblicazione dei risultati e divulgazione attraverso la
    presentazione nel corso di eventi (riunioni, convegni). Messa a punto di
    brochure informative.<strong></strong>
</p>
