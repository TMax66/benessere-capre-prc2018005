<p>
    Il presente progetto di ricerca, della durata di 24 mesi, sarà articolato
    in 3 fasi principali:
</p>
<p>
    a)
    <u>
        Organizzazione e coordinamento delle attività, individuazione degli
        allevatori partecipanti al progetto, ricerche bibliografiche ed analisi
        retrospettiva di dati già noti.
    </u>
</p>
<p>
    Le prime fasi del progetto prevedono l’organizzazione e il coordinamento di
    tutte le unità operative.
</p>
<p>
    Verranno organizzati degli incontri con veterinari aziendali e/o ATS/ASL ed
    allevatori per spiegare la finalità del progetto, le modalità operative e
    l’impegno richiesto a chi darà la propria disponibilità a partecipare.
    Verrà messo a punto un documento da far sottoscrivere agli allevatori al
    momento della loro adesione, nel quale verrà spiegato lo scopo del
    progetto, la modalità di campionamento e di analisi, la raccolta e la
    divulgazione dei dati.
</p>
<p>
    Verrà aggiornata la bibliografia già in possesso e, quando possibile, verrà
    eseguita un’analisi retrospettiva dei dati sanitari e produttivi degli
    allevamenti partecipanti.
</p>
<p>
    b
    <u>
        ) Valutazione del benessere e biosicurezza in allevamento, raccolta dei
        dati aziendali e dei campioni, analisi di laboratorio su materiale
        patologico e biologico.
    </u>
</p>
<p>
    Per prima cosa gli allevamenti dovranno essere sottoposti alla valutazione
    del benessere e della biosicurezza, secondo il metodo messo a punto dal
    CReNBA. La valutazione sarà eseguita da un veterinario abilitato alla
    valutazione del benessere tramite specifico corso o che avrà fatto un
    periodo di formazione mirata con un veterinario formatore. Inizialmente le
    valutazioni verranno fatte in modo congiunto da due valutatori, per
    garantire la maggior oggettività e ripetibilità possibile durante la
    compilazione della check-list.
</p>
<p>
    Nel caso di valutazioni del benessere e biosicurezza che diano esito
    insufficiente, sarà cura del valutatore analizzare con il veterinario
    aziendale e l’allevatore i punti di maggior rischio e suggerire delle
    soluzioni per adottare delle azioni migliorative.
</p>
<p>
    Successivamente, si procederà all’analisi sierologica per la ricerca di
    anticorpi per paratubercolosi, CAEV ed agalassia contagiosa. Per le
    malattie sottoposte a controlli ufficiali, si utilizzeranno i dati delle
    analisi eseguite per conto delle ATS/ASL e con gli stessi prelievi di
    sangue si allestiranno le altre
</p>
<p>
    ricerche sierologiche. Negli altri casi si concorderà con l’allevatore ed
    il veterinario aziendale la modalità per eseguire in allevamento il
    prelievo di sangue dai capi.
</p>
<p>
    Per quanto riguarda il campionamento del latte per l’analisi di parametri
    produttivi, bisognerà tenere presente alcune differenze che ci possono
    essere tra i singoli allevamenti nelle modalità di gestire la lattazione.
    In alcuni allevamenti viene praticata la lattazione tradizionale, con tutte
    le capre adulte sincronizzate al parto e all’asciutta; in questi
    allevamenti il prelievo del latte di massa verrà fatto con cadenza mensile,
    per la durata della lattazione. In molti allevamenti, per poter avere una
    produzione di latte costante, si pratica la destagionalizzazione di un
    gruppo di animali oppure si continua a mungere quelle capre che non
    verranno più ingravidate e che saranno infine riformate. In questa
    tipologia di allevamento, il prelievo di latte sarà eseguito con cadenza
    mensile, come per gli altri, con l’entrata in lattazione degli animali non
    destagionalizzati ma continuerà per 12 mesi.
</p>
<p>
    Gli allevatori saranno invitati a conferire carcasse di animali, feti o
    altro materiale patologico utile per definire le cause di morte ed avere un
    quadro più preciso delle problematiche sanitarie dell’allevamento.
</p>
<p>
    Nel caso in cui le analisi batteriologiche eseguite sul latte di massa
mettano in evidenza la presenza di agenti mastidogeni, in particolare    <em>S. aureus, </em>l’allevatore procederà al prelievo sterile da ogni capo
    per individuare gli animali con mastite e mettere in atto le misure
    terapeutiche e preventive necessarie.
</p>
<p>
    Al fine di verificare l’efficacia delle pratiche messe in atto
    dall’allevatore per il controllo delle malattie parassitarie, verranno
    eseguiti esami coprologici sulle diverse categorie e gruppi di animali, con
    cadenza bimensile o in caso di comparsa di sintomi clinici.
</p>
<p>
    Verranno eseguiti esami batteriologici in animali che presentano lesioni
    riferibili a linfoadenite caseosa, per individuare l’agente eziologico
responsabile (<em>C. pseudotuberculosi</em> o    <em>S. aureus sub. anaerobius</em>).
</p>
<p>
    Si procederà ad approfondimenti diagnostici anche tramite esami di biologia
    molecolare per confermare la presenza delle malattie indagate con esami
    sierologici, soprattutto nel casi di positività sierologica per
    paratubercolosi.
</p>
<p>
    Alla fine del periodo dedicato alla raccolta dei campioni ed alle analisi,
    verrà eseguita una seconda valutazione del benessere e della biosicurezza,
    per verificare se nel corso del periodo di studio alcune condizioni
    all’interno dell’allevamento siano cambiate.
</p>
<p>
    Durante il periodo di studio verranno raccolti i seguenti dati aziendali:
    produzione mensile di latte (kg latte/mese), numero di animali morti,
    trattamenti farmacologici eseguiti (con particolare attenzione ai
    trattamenti antibiotici), numero di animali fecondati e numero di parti.
</p>
<p>
    <u></u>
</p>
<p>
    c)
    <u>
        Analisi statistica dei dati, stesura di protocolli e di piani di
        gestione sanitaria per il controllo di malattie, produzione di
        materiale informativo
    </u>
</p>
<p>
    I dati saranno analizzati con procedure statistiche per individuare se
    cambiamenti nella composizione del latte, negli indici di mortalità e
    natalità o nella prevalenza di infezioni possono essere collegati a diversi
    livelli di benessere e di biosicurezza.
</p>
<p>
    Il Centro di Referenza Nazionale per la Paratubercolosi (U.O. 2) potrà
    predisporre un piano di gestione sanitaria per la paratubercolosi negli
    allevamenti caprini e, sulla base dei risultati circa la diffusione della
    malattia, valutare l’opportunità di proporre dei piani di controllo a
    livello nazionale.
</p>
<p>
    Il Centro di Referenza Nazionale per il benessere animale (U.O. 4) valuterà
    se saranno necessarie delle modifiche alla check-list di valutazione e, in
    questo caso, provvederà all’emissione della nuova revisione, aggiornando
    anche il sistema informatico.
</p>
<p>
    Verranno prodotte delle brochure informative o organizzati degli incontri
    per formare gli allevatori sulle più importanti procedure di controllo e di
    prevenzione verso le patologie più diffuse e sul benessere animale.
</p>
