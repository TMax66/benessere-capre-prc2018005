<p>
    La tutela del benessere animale e l’applicazione di azioni di biosicurezza
    volte a proteggere lo stato sanitario degli animali sono delle priorità
    imprescindibili all’interno degli allevamenti, incluso quello delle capre
    da latte. Questo è infatti previsto, da un punto di vista legislativo,
    dalle normative comunitarie e nazionali e richiesto da parte del
    consumatore che esige che gli animali destinati al consumo alimentare siano
    trattati nel rispetto del loro benessere.
</p>
<p>
    Nel settore delle capre da latte non esistono specifiche normative
    verticali, né a livello comunitario né nazionale, che indichino gli
    obblighi, strutturali e manageriali, atti a tutelare lo stato di benessere
    di questa specie. L’unica normativa vigente è di tipo orizzontale, relativa
    alla protezione di tutti gli animali negli allevamenti (D. L.vo 146/2001,
    attuazione della direttiva 98/58/CE). Più recentemente, un gruppo di
    ricerca europeo (AWIN 2015) ha proposto un sistema di valutazione del
    benessere delle capre, basato principalmente sulla osservazione degli
    animali e sulla valutazione di animal-based measures (ABMs)
</p>
<p>
    Il Centro di Referenza Nazionale per il Benessere Animale (CReNBA) ha messo
    a punto un sistema di valutazione del benessere e della biosicurezza a
    partire dal 2012, inizialmente per gli allevamenti delle bovine da latte e
    stabulazione libera e successivamente anche per altre tipologie di
    allevamento bovino (a stabulazione fissa e da carne), finché, nel
    2015-2017, sono state messe a punto le check-list per vitello a carne
    bianca, linea vacca vitello, bufali, ovini e capre.
</p>
<p>
    Il sistema si basa sull’analisi di due gruppi di dati: quelli collegati ai
    pericoli che derivano dalle condizioni ambientali (la cui importanza è
    determinata attraverso la valutazione dell’efficienza delle strutture,
    attrezzature e del livello di management); e quelli relativi agli effetti
    avversi (circa salute e comportamento) che si ripercuotono sugli animali,
    giudicabili attraverso le ABMs. A questi si aggiungono alcune misurazioni
    circa il livello di biosicurezza dell’allevamento, inteso come l’insieme
    delle precauzioni messe in atto per prevenire ingresso e diffusione di
    malattie infettive.
</p>
<p>
    I primi dati relativi alle capre da latte provengono dalla valutazione di
    51 allevamenti, dislocati su tutto il territorio nazionale, da cui è emerso
    che il 21% di questi allevamenti mostrava uno scarso livello di benessere,
    mentre il 66% uno scarso livello di biosicurezza.
</p>
<p>
    Poiché, a nostra conoscenza, non ci sono studi approfonditi che dimostrano
    una correlazione positiva tra lo stato di benessere, di biosicurezza e
    stato sanitario dell’allevamento con i parametri produttivi, con questa
    ricerca vorremmo ottenere nuove conoscenze ed evidenze a supporto di tale
    tesi, individuando, se possibile, nuovi indicatori di benessere facilmente
    utilizzabili in campo.
</p>
<p>
    Per quanto riguarda i parametri sanitari, la determinazione della
    sieroprevalenza di alcune malattie, quali paratubecolosi, CAEV ed agalassia
    contagiosa, permetterà di conoscere la diffusione di queste infezioni, per
    le quali non esistono dei piani di controllo e di risanamento a livello
    nazionale. Queste malattie, con l’aggiunta della malattia degli ascessi,
    sono spesso sottostimate e sottovalutate da parte dell’allevatore quando
    invece rivestono una indubbia importanza, considerato anche il potenziale
    zoonosico di <em>M. paratuberculosis</em>.
</p>
<p>
    Anche per quanto riguarda la farmaco vigilanza, non ci sono molti dati
    sull’utilizzo dei farmaci nell’allevamento caprino e con la raccolta del
    numero dei trattamenti annuali eseguiti nelle aziende si potrà iniziare ad
    avere un’idea sul consumo dei farmaci in questi allevamenti.
</p>

