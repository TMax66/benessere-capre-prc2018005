<p>
    I risultati immediati che si avranno da questo progetto sono l’incremento
    della conoscenza del livello di benessere e di biosicurezza degli
    allevamenti controllati e della sieroprevalenza delle malattie che verranno
    testate (paraturbercolosi, CAEV e Agalassia contagiosa). Questi ultimi dati
    saranno importanti per aumentare il livello di biosicurezza tramite
    l’eventuale introduzione di piani di controllo obbligatori, al fine di
    limitare la diffusione di queste infezioni, soprattutto in caso di
    movimentazioni di animali, e di ridurre la possibilità di trasmissione
    interspecifica. Si avranno inoltre le prime informazioni sull’utilizzo del
    farmaco e sui principi attivi maggiormente impiegati nell’allevamento
    caprino.
</p>
<p>
    La ricerca si prefigge di valutare l’associazione tra condizione di
    benessere e di biosicurezza e le performance produttive; in particolare il
    livello di benessere e di biosicurezza di un allevamento verrà correlato
    alla produzione lattea, alla natalità, alla mortalità e ai parametri
    qualitativi del latte di massa. Dall’analisi dei dati si potranno
    eventualmente individuare nuovi indicatori di benessere, che potranno
    integrare e migliorare l’attuale check-list CReNBA.
</p>
<p>
    Infine, la determinazione dell’urea nel latte di capra sarà effettuata con
    due diversi metodi analitici e il confronto dei risultati consentirà di
    capire quale dei due sia il più indicativo e da prendere come riferimento
    per il controllo delle condizioni nutrizionali della capre (di cui l’urea è
    un indicatore).
</p>
